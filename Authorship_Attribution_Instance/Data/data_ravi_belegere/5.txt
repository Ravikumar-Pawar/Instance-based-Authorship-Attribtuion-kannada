
ಗೆಳೆಯರು ಅವನನ್ನೇ ಆಶ್ಚರ್ಯದಿಂದ ನೋಡಿದರು. ಟೇಬಲ್‌ನ ಮೇಲೆ ಅವನು ಅರ್ಧದಷ್ಟೇ ಕುಡಿದಿದ್ದ ವಿಸ್ಕಿ ಗ್ಲಾಸ್ ಇತ್ತು. “ಇದು ಕೊನೆಯ ಪಾನೀಯ. ಪಂತವನ್ನು ತೆಗೆದುಕೊಳ್ಳಿ! "ಅಂದುಬಿಟ್ಟ. ಅದೇ ಕೊನೆ. ಸರಿ ಸುಮಾರು ನಲವತ್ತು-ಐವತ್ತು ವರ್ಷಗಳ ಹಿಂದಿನ ಮಾತು. ಆತ ಮತ್ತೆ ಕುಡಿದಿಲ್ಲ. ಆತನ ಹೆಸರು ಅಮಿತಾಬ್ ಬಚ್ಚನ್. ಅಷ್ಟೇಕೆ ನಾನು-ನನ್ನ ಕೆಲವು ಮಿತ್ರರು ವರ್ಷಗಟ್ಟಲೆ ಧಾರಾಕಾರ ಕುಡಿದಿದ್ದೇವೆ. ಹೀಗೇ ಹಟಕ್ಕೆ ಬಿದ್ದು ಒಂದು ಕ್ಷಣದಲ್ಲಿ ನಿರ್ಧಾರ ಮಾಡಿ ಆ ಅಭ್ಯಾಸವನ್ನು ಅಸಹ್ಯವೆಂಬಂತೆ ಕೊಡವಿಯೂ ಬಿಟ್ಟಿದ್ದೇವೆ. ಅಮಿತಾಬ್ ಗೆಳೆಯರೊಂದಿಗೆ ಕುಡಿಯುತ್ತಿದ್ದ. ಅವರಲ್ಲಿ ಯಾರೋ ಕೆಣಕಿದರು. “ನಿನ್ನ ಕೈಲೆಲ್ಲಾಗುತ್ತೆ ಕುಡಿತ ಬಿಡೋದು?" ಅಂದಿದ್ದಿರಬೇಕು. ಅಷ್ಟು ಸಾಕಲ್ಲವೇ? ನೋವು  ಆಗಲಿಕ್ಕೆ, ಛಲಕ್ಕೆ, ಹ್ಯಾಂವಕ್ಕೆ ಇನ್ನೇನು ಬೇಕು? ಅಮಿತ್ ಛಲಕ್ಕೆ ಬಿದ್ದ. ಇವತ್ತಿನ ಈ ಘಳಿಗೆಯ ತನಕ ಆತ ವಿಸ್ಕಿ ಮುಟ್ಟಿಲ್ಲ. ಅದೇ ಮುಕ್ತಯ.

ಅವತ್ತು ಅವನಿಗೆ ನನ್ನ ಕುರಿತು ಒಂದು ಕುತೂಹಲವಿತ್ತು. “ರವೀ, ನಿಜವಾಗ್ಲೂ ಕುಡಿಯೋದು ಬಿಟ್ಟುಬಿಟ್ಟಿದ್ದೀಯಾ?" ಅಂತ ಕೇಳಿದ್ದ.

ಇವತ್ತು ಆ ಮಿತ್ರ ಕೊಲಂಬಿಯಾ ಏಷಿಯಾ ಆಸ್ಪತ್ರೆಯ ಐ.ಸಿ.ಯುನಲ್ಲಿ ಸುಮ್ಮನೆ ಮಲಗಿದ್ದಾನೆ. ಅವನು ಎಚ್ಚರದಲ್ಲಿದ್ದಾನಾ? ಅವನಿಗೆ ಎಲ್ಲವೂ ಗೊತ್ತಾಗುತ್ತಿದೆಯಾ? ನೋಡಲು ಹೋದವರನ್ನು ಗುರುತು ಹಿಡಿಯುತ್ತಾನಾ? ಎಲ್ಲವೂ ಪ್ರಶ್ನೆಗಳೇ. ಯಾವ ಉತ್ತರವನ್ನು ನಂಬೋದು? ಆ ನನ್ನ ಜೀವನ್ಮಿತ್ರನ ಹೆಸರು,

ಉದಯ ಮರಕಿಣಿ.

ಅವತ್ತು ಮಧ್ಯಾಹ್ನ ಅಂತ ಕಾಣುತ್ತೆ. ನನ್ನ ನಿದ್ರೆ ಇನ್ನೂ ಪೂರ್ತಿಯಾಗಿ ಮುಗಿದಿರಲಿಲ್ಲ. ಛೇಂಬರಿನಿಂದ ಆ ಮಂಪರಿನಲ್ಲೇ ಎದ್ದು ಬಂದವನಿಗೆ ಅಕೌಂಟ್ಸ್ ವಿಭಾಗದ ಹುಡುಗ ಎದಿರಾದ. “ಸರ್, ಫೋನ್ ಬಂದಿತ್ತು. ಉದಯ್ ಸರ್‌ಗೆ ಬೆಳಿಗ್ಗೆ ಲಕ್ವ ಥರಾ ಏನೋ ಆಗಿದೆಯಂತೆ. ಆಸ್ಪತ್ರೆಗೆ ಸೇರಿಸಿದ್ದಾರಂತೆ...." ಅಂದ.

ನಾನು ಛೇಂಬರಿನೊಳಕ್ಕೆ ವಾಪಸು ಬಂದು ಏನೇನೂ ತೋಚದವನಾಗಿ ಸುಮ್ಮನೆ ಕುಳಿತುಬಿಟ್ಟೆ. ಏನಾಯಿತು ಉದಯನಿಗೆ? ಯಾರನ್ನು ಕೇಳೋದು? ಗಾಯತ್ರಿಗೆ ವಿವರ ಗೊತ್ತಿರಬಹುದಾ? ಆಕೆಯ ನಂಬರ್ ನನ್ನಲ್ಲಿಲ್ಲ. ಏನು ಮಾಡಬೇಕು ಅಂತಾನೇ ತೋಚದ ಹಾಗಾಗಿತ್ತು. ತಕ್ಷಣಕ್ಕೆ ಹೋಗಿ ನೋಡಿ ಬರೋಣಾ ಅಂದ್ರೆ, ಅದು ವಿಪರೀತ ದೂರ. ಹೋಗೋದು-ಬರೋದು ಸೇರಿಸಿದರೆ ಹತ್ತತ್ತಿರ ಆರು ತಾಸು. ಕೆಟ್ಟ ಟ್ರಾಫಿಕ್‌ನಲ್ಲಿ ಹತ್ತು ಮಾರು ಹೋಗೋದೇ ದುಸ್ತರ. ಅಲ್ಲಿ ಇಂತಿಷ್ಟು ಹೊತ್ತಿಗೆ ಎಂಬಂತೆ ನೋಡಲು ಬಿಡುತ್ತಾರಂತೆ. ಈ ಸಂಚಿಕೆ ಮುಗಿದದ್ದೇ ತಡ, ಹೋಗಿ ಅವನೊಂದಿಗೆ ಇದ್ದು ಬರ‍್ತೀನಿ.

ಎಷ್ಟಾದವು ವರ್ಷ? ಬರೋಬ್ಬರಿ ಇಪ್ಪತ್ತೈದಾಗಿವೆ ನಾನು ಮತ್ತು ಉದಯ ಭೇಟಿ ಆಗಿ. ಆಗ ನಾನು ಹುಬ್ಬಳ್ಳಿಯಲ್ಲಿದ್ದೆ. ಉದಯ ಇಲ್ಲೇ ಬೆಂಗಳೂರಿನಲ್ಲಿದ್ದ. ಏಕಾಂಗಿಯಾಗಿ ಅವನು ‘ಸಂಯುಕ್ತ ಕರ್ನಾಟಕ’ದ ಸಿನೆಮಾ ಪುರವಣಿ ನೋಡಿಕೊಳ್ಳುತ್ತಿದ್ದ. ಸಂಚಿಕೆಗೆ ವರದಿಗಾರನೂ ಅವನೇ, ಸಂಪಾದಕನೂ ಅವನೇ. ಈಗಿರುವಷ್ಟು ಚಲನಚಿತ್ರ ವರದಿಗಾರರು ಆಗ ಇರಲಿಲ್ಲ. ಎಲ್ಲ ಸೇರಿದರೆ ಏಳೆಂಟು ಜನ. ಆಗ ಲಂಕೇಶ್ ಪತ್ರಿಕೆಗೆ ವರದಿ ಮಾಡುತ್ತಿದ್ದುದು ಸದಾಶಿವ ಶೆಣೈ. ‘ಕನ್ನಡ ಪ್ರಭ’ಕ್ಕೆ ಸಿ.ಸೀತಾರಾಮ್ ಮತ್ತು ಶ್ಯಾಮಿ ಇದ್ದರು. ಶ್ಯಾಮಿ ಅಂದರೆ, ಈಗ ಅದು ಕನ್ನಡ.ಕಾಂ  ಮುಖ್ಯಸ್ಥನಾದ ಎಸ್.ಕೆ. ಶಾಮಸುಂದರ್. ‘ಸಂಜೆವಾಣಿ’ಗೆ ಇದೇ ನಮ್ಮ ಕೆ.ಬಿ. ಪಂಕಜ ಇದ್ದರು. ಆವತ್ತಿಗೆ ಲಿಂಗೇನಹಳ್ಳಿ ಸುರೇಶ್ಚಂದ್ರನೂ ಇದ್ದ. ಆಗಿನ್ನೂ ಟಿ.ವಿಗಳ ಅಬ್ಬರವಿರಲಿಲ್ಲ. ಹೀಗಾಗಿ ‘ಈ ಸಂಜೆ’ಗೆ ಸತ್ಯ ಇದ್ದ. ಆಗ ಶಮಂತ ಕೂಡ ವರದಿಗಾಗಿ ಬರುತ್ತಿದ್ದರು. ಮಹಿಳಾ ಮಣಿಗಳ ಪೈಕಿ ಸರಸ್ವತಿ ಜಾಗೀರ್‌ದಾರ್ ಇದ್ದರು. ಲಂಕೇಶ್‌ಗೆ ಆಗಾಗ ವರದಿ ಮಾಡಲು ರೇಖಾರಾಣಿ ಬರುತ್ತಿದ್ದರು. ಪರಮ ಪುರಾತನ ಪತ್ರಕರ್ತರಾದ ಎ.ಎಸ್. ಮೂರ್ತಿ ಕಾಣಿಸಿಕೊಳ್ಳುತ್ತಿದ್ದರು. ಮೊನ್ನೆ ತೀರಿಹೋದ ಬಾಲಕೃಷ್ಣ ಕಾಕತ್ಕರ್ ಇದ್ದ. ಅಪರೂಪಕ್ಕೆ ಎಂಬಂತೆ ಬೆಲಗೂರು ಸಮೀಉಲ್ಲಾ ಇದ್ದ. ಇದೆಲ್ಲದಕ್ಕಿಂತ ಹೆಚ್ಚೆಂದರೆ, ನಮ್ಮೆಲ್ಲರಿಗೂ ತುಂಬ ಹಿರಿಯರಾದ, ನಮ್ಮೆಲ್ಲರ ಪಾಲಿಗೆ ಶುದ್ಧ ಅಮ್ಮನೇ ಆದ ವಿಜಯಮ್ಮ ಆಗ ‘ರೂಪತಾರಾ’ಗೆ ವರದಿ, ವಿಮರ್ಶೆ, ಸ್ಟುಡಿಯೋ ಸೂತಮುತ್ತ ಇತ್ಯಾದಿ ಬರೆಯುತ್ತಿದ್ದರು. ನಾನು ‘ಆಸ್ಥಾನ ನರ್ತಕಿ’ ಅಂತ ಗೇಲಿ ಮಾಡುತ್ತಿದ್ದ ವಿ.ಎನ್. ಸುಬ್ಬರಾವ್ ಸಿಗುತ್ತಿದ್ದರು. ಅವತ್ತಿಗಾಗಲೇ ‘ಚಿತ್ರತಾರಾ’ ಮುಚ್ಚಿ ಹೋಗಿ, ಅದರ ಸಂಪಾದಕರಾದ ನರಸಿಂಹ ನಿವೃತ್ತರಾಗಿದ್ದರು. ನಮ್ಮ ಗಣೇಶ್ ಕಾಸರಗೋಡು ಆಗಲೂ ಇದ್ದರು. ಈಗಲೂ ಅವರು ನಿವೃತ್ತಿ ಘೋಷಿಸಿರಲಿಲ್ಲ. ಅವರ ಸಂಬಂಧಿಕ ಸುಬ್ಬ ಎಂಬುವವನಿದ್ದ.

ಇಷ್ಟೆ: ಅವತ್ತಿನ ಪತ್ರಿಕೋದ್ಯಮಕ್ಕೆ ಇಷ್ಟೇ ಜನರಿದ್ದರು. ಫೊಟೋಗ್ರಾಫರ್ ಸುವರ್ಣ ಇದ್ದ. ಮೈಸೂರು ಹರೀಶ ಆನಂತರ ಲಗಾಮು ಹಿಡಿದು ಕುಳಿತ. ಸಿನೆಮಾ ಪತ್ರಿಕಾಗೋಷ್ಠಿ ಅಂದರೆ ಆ ದಿನಗಳಲ್ಲಿ ಪುಷ್ಕಳ ಗುಂಡು. ಅದು ಬಿದ್ದ ನಂತರ ಊಟ ಯಾವನಿಗೆ ಬೇಕು? ನಮ್ಮೆಲ್ಲರ ‘ಜನ ಜೀವನ’ ಆ ಮಟ್ಟಿಗೆ ಸುಖವಾಗೇ ಇತ್ತು. ಆದರೆ ಅವರಿದ್ದರಲ್ಲ, ನಮ್ಮ ಪಾಲಿನ ಜಮದಗ್ನಿ: ಕೆ. ಶಾಮರಾಯರು? ಅವರಿಗೆ ಅದೇಕೆ ಈ ಉದಯ ಮರಕಿಣಿ ಎಂಬ ಬಾಲಕನ ಮೇಲೆ ಸಿಟ್ಟು ಬಂತೋ ಗೊತ್ತಿಲ್ಲ. ಅವರು ಉದಯನನ್ನು ಅನಾಮತ್ತಾಗಿ ಇಲ್ಲಿಂದ ಎತ್ತಿ ಹುಬ್ಬಳ್ಳಿಗೆ ವರ್ಗಾ ಮಾಡಿಬಿಟ್ಟರು! ಅವತ್ತಿನ ಮಟ್ಟಿಗೆ ಒಂದು ವರ್ಗಾವಣೆಯೇ ನಮ್ಮ ಪಾಲಿಗೆ ಭಯಾನಕ. ಅದರಲ್ಲೂ ಶಾಮರಾಯರ ಅವಕೃಪೆಗೆ ಈಡಾಗಿ ವರ್ಗಾವಣೆಗೊಂಡಿದ್ದಾನೆ ಅಂದರಂತೂ ಖಲಾಸ್! ಅವನನ್ನು ಇಡೀ ಆಫೀಸಿನಲ್ಲಿ ಯಾರೂ ಮಾತೇ ಆಡಿಸುತ್ತಿರಲಿಲ್ಲ. ಶಾಮರಾಯರು ಉದಯನನ್ನು ಏಕೆ ವರ್ಗಾ ಮಾಡಿದ್ದರು ಎಂಬುದು ಇವತ್ತಿಗೂ ನಿಗೂಢ. ಆ ತನಕ ಉದಯ ಮತ್ತು ನಾನು ತುಂಬ ಹತ್ತಿರದವರೇನಲ್ಲ. ಎದುರಿಗೆ ಸಿಕ್ಕಾಗ ಹಾಯ್-ಬಾಯ್ ಎಂಬಂತಿದ್ದೆವು. ಅವನ ಬರಹಗಳನ್ನು ನಾನು ಮೆಚ್ಚಿಕೊಂಡಿದ್ದೆ. ಅವತ್ತಿಗಾಗಲೇ ನಾನು ಶಕ್ತಿಯುತ  ಆಸಾಮಿ. ಚೆನ್ನಾಗಿ ಬರೀತಾನೆ ಎಂಬುದಕ್ಕಿಂತ, ‘ಅವನು ರಾಯರಿಗೆ ಹತ್ತಿರ’ ಎಂಬುದು ಹೆಚ್ಚು ಎಣಿಕೆ ಆಗುತ್ತಿತ್ತು.

ಉದಯ ನಿಜಕ್ಕೂ ಗಾಬರಿಯಾಗಿದ್ದ. ಹುಬ್ಬಳ್ಳಿಯ ಹೆಸರು ಗೊತ್ತಿತ್ತೇ ಹೊರತು ಅದರ ಚೆಕ್ಕುಬಂದಿ ಅವನಿಗೆ ಗೊತ್ತಿರಲಿಲ್ಲ. ಅವನಾಗ ಶುದ್ಧ ಬ್ರಹ್ಮಚಾರಿ. ಮೂಲತಃ ದಕ್ಷಿಣ ಕನ್ನಡದ ತುದಿಯಲ್ಲಿರುವ ‘ಮರಕಿಣಿ’ ಎಂಬ ಗ್ರಾಮದವನು. ಅವನ ಮನೆ ಮುಂದಿನ ರಸ್ತೆ ದಾಟಿದರೆ, ಅದು ಕೇರಳ! ಅವನದು ದೊಡ್ಡ ಕುಟುಂಬ: ಸಂಖ್ಯೆಯಲ್ಲಿ. ಒಟ್ಟು ಆರು ಜನ ಗಂಡು ಮಕ್ಕಳು. ಎಲ್ಲರಿಗಿಂತ ಹಿರಿಯಳು ಒಬ್ಬ ಅಕ್ಕ. ನನಗೆ ಉದಯನ ತಾಯಿ ತುಂಬ ಇಷ್ಟವಾಗಿದ್ದರು. ಬಲು ಲಕ್ಷಣವಾದ ಹಿರೀ ಮುತ್ತೈದೆ. ಬೆಂಗಳೂರಿನಲ್ಲಿ ಆಗ ಉದಯನ ಅಣ್ಣನಾದ ಸತ್ಯ ಒಂದು ಮನೆ ಮಾಡಿಕೊಂಡಿದ್ದ. ಅವನ ಹೆಂಡತಿಯ ಹೆಸರು ಸರಸ್ವತಿ. ಉದಯನಿಗೆ ಆಗಲೇ ಇಪ್ಪತ್ತೈದು ದಾಟಿತ್ತು. ಮದುವೆ ಬಾಕಿ. ಇಷ್ಟರ ಹೊರತಾಗಿ ಅವನ ಬಗ್ಗೆ ನನಗೆ ಹೆಚ್ಚೇನೂ ಗೊತ್ತಿರಲಿಲ್ಲ. ಆದರೆ ರಾಜಾರಾಯರಿಗೆ ಗೊತ್ತಿತ್ತಲ್ಲ. ಅವರು ನನ್ನ ಗಾಡ್ ಫಾದರ್ . ‘ಸಂಯುಕ್ತ ಕರ್ನಾಟಕ’ದಲ್ಲಿ ನನಗೆ ಕೆಲಸ ಕೊಡಿಸಿದವರೇ ಅವರು. “ಏಯ್ ಉದಯ ಸುಮ್ನೆ ಬಸ್ ಹತ್ಕೊಂಡು ಹುಬ್ಬಳ್ಳಿಗೆ ಹೋಗಿ. ಅಲ್ಲಿ ರವಿ ಬೆಳಗೆರೆ ಇದಾನೆ. ಅವನಿಗೆ ನಾನು ಹೇಳ್ತೀನಿ. ಆರಾಮಾಗಿ, ಅವನ ಜೊತೆ ಗುಂಡು-ಗಿಂಡು ಹಾಕ್ಕೊಂಡು ಹಾಯಾಗಿರಿ. ಶಾಮರಾಯರ ಕೋಪಾಗ್ನಿ ಮುಗಿದ ಮೇಲೆ ವಾಪಸು ಕರೆಸಿಕೊಳ್ತೀನಿ!" ಅಂದಿದ್ದರು. ನಾವ್ಯಾರಾದರೂ ರಾಜಾರಾಯರ ಮಾತು ಮೀರುವುದುಂಟೆ? “ಆರಾಮಾಗಿ ಬರ‍್ಲಿ ಬಿಡಿ. ನಾವು ತಿನ್ನೋ ರೊಟ್ಟೀಲಿ, ಉದಯ ಅರ್ಧ ತಿಂತಾನೆ" ಅಂದಿದ್ದೆ.

ಉದಯ ಮರಕಿಣಿ ಹುಬ್ಬಳ್ಳಿಗೆ ಬಂದ. ತಕ್ಷಣ  ಆಗಿ, ಮುಖ ನೋಡಿದ ಕೂಡಲೆ ಅವನು ನನಗೆ ಇಷ್ಟವಾಗಿಬಿಟ್ಟಿದ್ದ. ಬಹುವಚನದ ಮಾತೆಲ್ಲಿ ಬಂತು? ಅವತ್ತಿಗೂ-ಇವತ್ತಿಗೂ ನಾವು ವಚನ ಸಾಹಿತ್ಯದವರಲ್ಲ. “ಬಾರೋ" ಅಂದೆ. “ಬಂದಿದೀನಿ" ಅಂದ. ಅವನು ಒಂದೇ ಒಂದು ದಿನಕ್ಕೂ ಹೊಟೇಲಿನಲ್ಲಿ ಉಳಿಯಲಿಲ್ಲ. ಸೀದಾ ನಮ್ಮ ಮನೆಗೇ ಕರೆದೊಯ್ದೆ. ಮೊದಲೇ ಚಿಕ್ಕ ಕಿಷ್ಕಿಂಧದಂಥ ನೆಲಮಾಳಿಗೆಯ ಮನೆ. ಇವು ಮಕ್ಕಳು, ಆಗಿನ್ನೂ ಚಿಕ್ಕವು. ಲಲಿತೆಗೆ ನೌಕರಿಯೊಂದಿಗೆ ನಮ್ಮನ್ನೆಲ್ಲ ಸಾಕುವ ಹೊಣೆ. “ನಮ್ಮ ಜೊತೆಗೆ ಇವ್ನೊಬ್ನು ಸೇರ‍್ಕೊಂಡಿದಾನೆ" ಅಂದೆ. ಮಾತಾನ್ನಪೂರ್ಣೇಶ್ವರಿ ನಕ್ಕಳು. ಮನೆಯಲ್ಲಿ ಅವನನ್ನು ತುಂಬ ಹಚ್ಚಿಕೊಂಡವರೇ ಇಬ್ಬರು: ಲಲಿತೆ ಮತ್ತು ಚೇತನಾ. ಈ ಉದಯ ಏನೇನೂ ನಖರೆ ಮಾಡಿದೆ ನಮ್ಮ ಮನೆಗೆ ಹೊಂದಿಕೊಂಡು ಬಿಟ್ಟ. “ನಂಗೆ ಉಪಚಾರ ಮಾಡೋಕೆಲ್ಲ ಬರೋಲ್ಲ. ನೀವು ಸಂಕೋಚ ಮಾಡಿಕೊಳ್ಳದೆ ಇರಿ" ಅಂದಳು ಲಲಿತಾ. “ಆಯ್ತು ಅತ್ತಿಗೇ" ಅಂದ ಉದಯ.
“ಆಯ್ತೂ, ಉದಯನನ್ನ ಕಳಿಸಿದೀರಲ್ಲಾ? ಅವನನ್ನ ಏನು ಮಾಡೋದು?" ಅಂತ ರಾಯರನ್ನು ನೇರವಾಗಿ ಕೇಳಿದೆ. “ಮ್ಯಾಗಝೀನ್ ವರ್ಕ್‌ಗೆ ಹಾಕ್ಕೋ" ಅಂದರು ರಾಯರು.  ಅವನು ನನ್ನ ಹಾಗೆ ವಿಪರೀತ ಬರೆಯುವವನಲ್ಲ. ಹೀಗೆ ಹಗಲು-ರಾತ್ರಿ ಏಕಮಾಡಿ ಕೆಲಸ ಮಾಡುವವನೂ ಅಲ್ಲ. ಮಾಡಿದ್ದನ್ನು ಮಾತ್ರ ಪರ್ಫೆಕ್ಟ್  ಆಗಿ ಮಾಡಿರುತ್ತಿದ್ದ. ನನಗೆ ಅಷ್ಟು ಸಾಕಿತ್ತು. ಅವನು ಬಂದ ಕೆಲವೇ ದಿನಗಳಿಗೆ ‘ಕರ್ಮವೀರ’ದ ದೀಪಾವಳಿ ಸಂಚಿಕೆ ನನ್ನ ನೆತ್ತಿಯ ಮೇಲೆ ಬಿತ್ತು. ಏನೇನೂ ಸಿದ್ಧತೆ ಇಲ್ಲದೆ ಉದಯ ಅದಕ್ಕೆ ಫಿಟ್  ಆಗಿಬಿಟ್ಟ. ಅವನು ಬರೆಯುವುದಷ್ಟೆ ಅಲ್ಲ: ಉಳಿದ ಟೆಕ್ನಿಕಲ್ ಸಂಗತಿಗಳಲ್ಲಿ ನಿಪುಣ. ಅವನನ್ನು ಅದಕ್ಕೆ ಹಾಕಿ, ನಾನು ಕೇವಲ ಬರಹಕ್ಕೆ ನಿಂತೆ. ಅನಾಯಾಸವಾಗಿ ದೀಪಾವಳಿ ಸಂಚಿಕೆ ಮಾಡಿ ಮುಗಿಸಿದೆವು.

ಮುಗಿಸಿದರೆ ಆಯ್ತೇ? ಖುಷಿಗೆ? ಖುಷಿಗೆ ಮತ್ತೇನೂ ಬೇಕಿಲ್ಲ. ಅವತ್ತಿನದು ಅವತ್ತಿಗೆ. ಕೈಲಿ ಕಾಸಿದ್ರೆ ರಮ್ಮು. ಇಲ್ಲವಾದ್ರೆ ಸಾಲ. ಅದೂ ಹುಟ್ಟದಿದ್ರೆ ಇದ್ದೇ ಇದೆ: ಶುದ್ಧ ಸಾರಾಯಿ. ಆಶ್ಚರ್ಯವೆಂದರೆ, ಈ ಇಪ್ಪತ್ತೈದು ವರ್ಷಗಳಲ್ಲಿ ನಾವು ಒಂದೇ ಒಂದು ಜಗಳ ಮಾಡಿಲ್ಲ. ಅದಿರಲಿ, ಚಿಕ್ಕ ಮುನಿಸು, ಭಿನ್ನಾಭಿಪ್ರಾಯ, ಇಗೋ -ಉಹುಂ. ಯಾವುದೂ ಇಲ್ಲ. ಪರಸ್ಪರರು ಬೇಸರಿಸಿಕೊಂಡೂ ಇಲ್ಲ. ನಮ್ಮನ್ನು ಯಾರೂ ಬೇರೆಪಡಿಸಲಾರರು  ಮಾಡಲಾರರು. ಹಾಗಿದ್ದೇವೆ. ಅದೊಂದು ಘಟನೆ ನಂಗೆ ಸದಾ ನೆನಪಾಗುತ್ತಿರುತ್ತದೆ. ಅವತ್ತು ನಾವು ಯಥಾಪ್ರಕಾರ ಹುಬ್ಬಳ್ಳಿಯ ಮ್ಯಾದಾರ ಓಣಿಯ ಸಾರಾಯಿ ಅಂಗಡಿಗೆ ಹೋದೆವು. ಅದರ ಮಾಲೀಕ ನಮ್ಮ ಪರಮಭಕ್ತ. ಅಂಗಡಿ ನಡೆಸೋದು ಹಾಗಿರಲಿ. ಅವನೂ ನಮ್ಮೊಂದಿಗೆ ಕುಳಿತು ಕುಡಿದು, ನಮಗಿಂತ ಹೆಚ್ಚು ಟೈಟ್ ಆಗಿ ಬಿಡುತ್ತಿದ್ದ! ಅವನ ಹೆಸರು ‘ಪಾಂಡು’ ಇದ್ದಿರಬೇಕು.. ವಿಪರೀತ ಮೆಳ್ಳಗಣ್ಣು. ದಪ್ಪಕ್ಕಿದ್ದ. ನೋಡಿದರೆ ನಗು ಬರುವಂತಿದ್ದ.  ಹಾಗಿದ್ದವನ ಅಂಗಡಿಯಲ್ಲಿ ನಾವು ಕುಳಿತು ಅವತ್ತು ಬಿಮ್ಮನಾಗಿಯೇ ಕುಡಿದೆವು. ಬಿಲ್ ಹಣದ ಅರ್ಧ ಪಾಂಡುವಿಗೆ ಕೊಟ್ಟು ಹೊರಬಿದ್ದೆವು. ಉದಯ ಹಿಂದೆ ಕುಳಿತ. ನಾನು ಎಂದಿನಂತೆ ಸಾರಥಿ. ಅವತ್ತು ಒಂದು ಗಜದಷ್ಟೂ ಮುಂದಕ್ಕೆ ಹೋಗಿರಲಿಲ್ಲ. ಆಗೋ ಯಡವಟ್ಟು ಆಗಿ ಧಬಲ್ಲನೆ ಹೊತಗೊಂಡು ಬಿದ್ದುಬಿಟ್ಟೆವು ರೋಡಿನ ಮೇಲೆ, ದೊಡ್ಡ ಚರಂಡಿಯ ಪಕ್ಕದಲ್ಲಿ! ತೀರ ಕೆಳಗೆ ಬಿದ್ದದ್ದು ಉದಯ. ಅವನ ಮೇಲೆ ಬೈಕು. ಬೈಕಿನ ಮೇಲೆ ಭಯಂಕರ ಗಾತ್ರಕ್ಕಿದ್ದ ನಾನು! ಅವರಿವರು ಬಂದು ನನ್ನನ್ನು ಮೇಲಕ್ಕೆತ್ತಿದರು. ಅವರಿಗೆ ಬೈಕಿನ ಕೆಳಗೆ ಅಂಗಾತವಾಗಿ ಬಿದ್ದ ಉದಯ ಕಾಣಿಸಿಯೇ ಇರಲಿಲ್ಲ. ಅವನಾದರೂ ಕೂಗಬೇಡವಾ? ಅವನದು ತುಂಬ ಕಡಿಮೆ ಶಬ್ದ . ಕಡೆಗೆ ನಾನೇ ಕೈ ಮಾಡಿ ತೋರಿಸಿದೆ. ಅವರು ಗಾಡಿ ಎತ್ತಿಟ್ಟರು. ಉದಯ ತಾನೇ ಎದ್ದು ನಿಂತ. ‘ಇನ್ನು ಮೇಲೆ ನಿನ್ನ ಬೈಕಿನಲ್ಲಿ ಕೂಡೋದೇ ಇಲ್ಲ’ ಅಂದ. ಅಂದವನು ಮತ್ತೆ ಆರಾಮಾಗಿಯೇ ಕುಳಿತ. ಮನೆಗೆ ಹೋಗಿ ನೋಡಿಕೊಂಡರೆ ಅವನ ಪ್ಯಾಂಟು  ತೊಡೆಯಿಂದ-ಪಾದದ ತನಕ ಹರಿದಿತ್ತು. ಆಗಲೇ ಉದಯನಿಗೆ ಬಂದದ್ದು: ದೊಡ್ಡ ನಗೆ!


